---
layout: post
title:  "Vigor Ace বনাম Vigorex"
date:   2016-06-10 10:18:00
categories: medicine
---


২-৩ মাস আগের কথা।ইমার্জেন্সী মেডিকেল অফিসার হিসেবে নাইট ডিউটি চলছে।একটার পর একটা খারাপ রোগীর আনাগোনা।মেজাজ যথেষ্ঠই খারাপ, মুখ হাসি-হাসি করে চিকিৎসা দিয়ে যাচ্ছি।

এমন সময় মোটামুটি ৫৫ থেকে ৬০ বছর হবে এমন এক লোক বুকে ব্যথা নিয়ে ইমার্জেন্সী রুমে ঢুকলেন, সাথে কয়েকজন পুরুষ ও মহিলা।রোগী বুক ব্যথায় কুঁকড়ে আছেন।প্রাথমিক হিস্ট্রি, ক্লিনিক্যাল এক্সামিনেশন আর ECG করার পর দেখা গেল ক্লিয়ার কাট ‪#‎Myocardial_Infarction‬, প্রচলিত বাংলায়-‪#‎হার্ট_এটাক‬। রোগীকে প্রাথমিক চিকিৎসা দিয়ে, উন্নত চিকিৎসার জন্য NICVD তে রেফার করব-এই হল প্ল্যান।

রোগীর লোকজন প্রয়োজনীয় ঔষধগুলো আনতে বাইরে গেলেন।আমি তখন রোগীর ওয়াইফকে জিজ্ঞেস করলাম, এই মুহূর্তে রোগী কোন ঔষধ কন্টিনিউ করছে কিনা? রোগীর ওয়াইফ একটা বাক্স খুলে টেবিলের উপর ওষুধগুলো ঢেলে বললেন, এই একটা ওষুধই এখন চলছে।আমি ওষুধটা হাতে নিয়ে দেখি, ওষুধটা #Vigorex. একবার রোগীর দিকে তাকালাম, আরেকবার রোগীর স্ত্রীর দিকে তাকালাম, কোন ভাবান্তর নেই। সাধারণত এই ধরনের ঔষধ বের করার পর রোগীর বা রোগীর স্ত্রীদের চোখে-মুখে এক ধরনের লজ্জার আভা থাকে।

--আমি বললাম, এ ওষুধটা উনি কেন খান?
--স্ত্রী বললো, শরীর দুর্বল, তাই ডাক্তার দিয়েছে।
--আমি বললাম, 'প্রেসক্রিপশন আছে?'

উনি উনার কাধে ঝোলানো ব্যাগ থেকে প্রেসক্রিপশন বের করলেন।আমি মোটামুটি বিস্মিত, প্রেসক্রিপশন এ নীল রঙের বলপয়েন্ট কলমে ওষুধটার নাম লেখা--‪#‎Vigorace‬.

এবার একটু খোলাসা করি।রোগীকে ডাক্তার যে ওষুধটা প্রেসক্রাইব করেছেন, সেটি আসলে Vigor Ace, এটি একটি মাল্টিভিটামিন, খুব একটা প্রচলিত ওষুধ নয়। কিন্তু রোগীকে ফার্মেসীর দোকানদার ধরিয়ে দিয়েছে--Vigorex, যার Generic name--‪#‎Sildenafil‬, এটি সাধারণত ‪#‎ইরেক্টাইল_ডিসফাংশনে‬ দেয়া হয়।বাঙালি অন্য রোগ পুষে রাখবে, ডাক্তার দেখাবে না, কিন্তু ইরেক্টাইল ডিসফাংশন নিয়ে ঘরে বসে থাকবে না। শুরু করবে দুর্লভ গাছের শিকড়ের রস দিয়ে, তারপর গন্ধগোকুল তৈল আর আয়ুর্বেদী ও হোমিওপ্যাথীর ধনন্তরী চিকিৎসা। বারোটা বাজার পর এলোপ্যাথির দুয়ারে কড়া নাড়বে।

যাই হোক, ফার্মেসীর দোকানদারকে খুব একটা দোষ দিতে পারলাম না। ডাক্তারের হাতের লেখা খুব একটা স্পষ্ট নয়, তাও আবার Vigor আর Ace এর মাঝে গ্যাপটা নেই, A টাও ছোট অক্ষরে লেখা।অধিকন্তু Vigorex (Sildenafil) মুড়িমুরকির মত বাজারে বেশ চলে।হাতের লেখার অস্পষ্টতায়, ফার্মেসীর দোকানদার তার স্বল্প অভিজ্ঞতায় Vigor Ace এর জায়গায় Vigorex দিয়ে দিয়েছেন।

এবার ভয়াবহ কথাটা বলি, যে লোকের বয়স ৫৫ থেকে ৬০, উনি ECG নরমাল ব্যতীত Vigorex খেতে পারেন না। যদি কোন ব্যক্তির ECG তে হার্ট এটাকের পূর্ব লক্ষণ( মেডিকেলীয় ভাষায়, মায়োকার্ডিয়াল ইস্কেমিয়া) দেখা যায় তবে এই ওষুধ থেকে দূরে থাকাই বাঞ্ছনীয়, অগত্যা সেটা হার্ট এটাকের দিকে নিয়ে যাবে বলেই ধারণা করি, যদিও এটাই একমাত্র কারণ নয়।তবে নতুন এই ওষুধ শুরু করার পর রোগীর এই পরিণতি, ঠিক রাতের বেলায় এই ঘটনার সুত্রপাত থেকে এটা লজিক্যাল যে, আমার সামনে উপস্হিত রোগীর পেছনে কারণ এই Sildenafil.

আমি রোগীর স্ত্রীকে বললাম, এই ওষুধটা যাতে আর না খায়।

রোগীর স্ত্রীর মুখ কালো হয়ে গেলো।ব্যথায় কুকড়ে থাকা রোগীও তার সর্বশক্তি দিয়ে প্রতিবাদ করে উঠলো, "স্যার, ওষুধটা খাওয়ার পর থাইক্যা শরীরে বেশ জোর পাই।"

"Davidson's Principles and Practice of Medicine" বইটাকে বলা হয় মেডিসিনের বাইবেল।এই বইয়ের ৩৮ নাম্বার পেইজে একটি বক্স দেয়া আছে, যার উপরে লেখা "How to write a drug prescription"---অনেক কথা আছে সেখানে, কিন্তু প্রথম লাইনটাই উল্লেখ করছি, " Write in block capitals , legibly , with black ballpoint pen."....
........কথাটা আমরা কয়জন চিকিৎসক ফলো করি?? ওই যে রোগীটা আজ Vigor Ace এর পরিবর্তে Vigorex খেয়ে আজ ভুক্তভোগী, তার জন্য কি আমরাও দায়ী নই? যদি Capital অক্ষরে লিখা হত, তবে কি এই অঘটন ঘটতো?

আমি একটা উদাহরণ দিয়েছি, শয়ে শয়ে উদাহরণ দেয়া যাবে। হাতের লেখা সবার ভালো নাও হতে পারে, কিন্তু পরিষ্কার বড় অক্ষরে যদি লেখা যায়, তবে এই বিভ্রান্তি অনেকটাই কমে আসবে বলে ধারণা করি। আমি আমার প্রেসক্রিপশন "block capitals with black ballpoint pen" এ পরিবর্তন করেছি। আপনি কবে থেকে পরিবর্তন করছেন???

![feature_image](http://i.imgur.com/oJBHx7G.jpg)
